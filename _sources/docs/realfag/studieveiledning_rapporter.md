# Rapporter

**Labrapporter er en viktig del av realfagene.**

Strukturen på rapportene bør være som følger:
1. Forside med tittel, dato utført, navn på gruppemedarbeider(e)

2. Formål med oppgaven (kort)

3. Definisjoner og kort beskrivelse av de teoretiske resultatene som brukes i beregningene. Med definisjoner menes at en skriver f.eks. at ”...der potensialet V mellom platene er 200 V” istedet for ”V=200V”. Dere angir altså ikke bare størrelser og uttrykk for symbolene dere bruker, men beskriver også med ord hva størrelsene betyr. Det er lurt å nummerere ligninger dere bruker senere i beregninger av resultater. Beskrivelse av teoretiske resultater behøver heller ikke å bety slavisk kopiering av utledningene i oppgaven. Velg heller ut hvilke resultater som er relevante for framstillingen senere, altså besvarelsen av oppgavene.

4. Beskrivelse av utstyret og framgangsmåten. Husk skisse av eksperimentoppstillingen! Her skal dere beskrive hva som ble gjort, og hvordan, men ikke beregningene og hvilke resultater dere fikk.

5. Resultatdel. Her føres opp datasettene, plott og beregningene som ble gjort. Disse kan med fordel føres nummerert etter hvilken oppgave de besvarer. Dersom det er naturlig å føre f.eks måle- og beregningsresultater fra to oppgaver i samme tabell, kan tabellen gjengis i den første oppgaven og refereres i den neste. I resultatdelen skal dere også rapportere evt. systematiske feil og føre opp målefeil og usikkerheter i beregningene. Siden rapporten skal være kort, kan det være naturlig å ta en evt. diskusjon av resultatene i denne delen.. I lengre rapporter (og artikler) bør en helst skrive en diskusjon (sammenligning med teoretiske forventninger, andres resultater og lignende) i et eget avsnitt.

6. Oppsummering/konklusjon. Her skrives hovedresultatet(-ene) opp, uten å gjøre nye tilføyelser til disse. Oppsummeringen skal fungere som en besvarelse på formålet med oppgaven.

```{admonition} Husk også:
* figur- og tabellnummer, som det skal henvises til i teksten
* usikkerhet i målte størrelser
* beregning av usikkerheter i utledede størrelser der det etterspørres og svært gjerne overslag av usikkerheter også der det ikke spørres eksplisitt etter det. Det forventes at dere er i stand til å vurdere selv hvilke usikkerheter som bidrar signifikant til usikkerheten i resultatet.
* skisse av eksperimentoppstillingen
```